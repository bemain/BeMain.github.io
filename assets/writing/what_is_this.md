Det här är inte en blogg. Det är inte en dagbok. Det är inte en Facebookstatus eller ett alternativ till sociala medier; ett sätt att visa upp mitt polerade liv. Nej, det här är tankar, känslor och ögonblick, sprungna ut en hjärna vars omdöme är högst ifrågasättbart och ett hjärta som är som folks i allmänhet: ibland fullt av sorg, ibland svartsjukt, ibland tacksamt, ibland uppblåst, brustet, dock ständigt kämpande, bultande. 

I slutändan är det bara ord, från en tvåfoting till en annan. Bara ord, och ändå hoppas jag att det kan få bli mer än så. Kalla mig naiv, eller romantisk; huruvida det är synonymer är ett ämne för ett annat tillfälle; men jag tror att ord är mer än "bara", även om bara också är ett ord. Och jag skulle vilja påstå att varje människa som någon gång har upplevt förnekelsens sveda eller smakat berömmelsens sötma, blivit förnedrad eller tackad, lämnad eller ärad eller kritiserad eller någonsin fått höra orden "jag älskar dig", är evidens för min hypotes. 

Ord har makt. Men ord är också vackra, och kanske är det något som vi i vår informationssprängda, effektivitetssjuka sms-tidsålder håller på att tappa bort: ordens skönhet. Ja, kanske är det vad jag vill att det här ska bli: ett Ordets lov. En påminnselse om människans uråldriga vän som har lagt grunden för vår civilisation; det kraftfullaste vapen och samtidigt det allra mäktigaste verktyget för fred som någonsin uppfunnits; det som har slitit sönder nationer och krossat hjärtan och utan vars hjälp det inte skulle funnits några nationer att slå sönder eller hjärtan att krossa.

Det går inte att lära någon att leva, för livet är; lite som en Facebook-status; komplicerat. Men jag tror att den här promenaden som vi är på, och som vissa envisas med att kalla livet, blir bra mycket trevligare om vi inte går den själva. Kanske kan orden bli för någon annan vad de har blivit för mig: en följeslagare,
    ett sätt att fundera,
    att uttrycka vad jag känner,
    att dokumentera,
    att fundera över relationer och vänner,
    att se de stora dragen när livet vänder,
    att lägga allt i Herrens händer,
    att se det goda i livet, att minnas,
    att hantera det jag helst vill glömma,
    att uttrycka min frustration över sådant som inte borde få finnas,
    att lyfta fram det jag vill gömma,
    och att ständigt påminnas
    om att Gud alltid alltid alltid är med